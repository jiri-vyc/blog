---
title: "Mise Ukrajina - vol. III"
date: 2022-04-01
tags:
- ukraine
---
Je právě 22:48 pátek 1. apríla 2022, a my jsme konečně nacpali náš dvoupatrový autobus humanitárním nákladem, se kterým za chvíli vyrážíme na hranici Polska s Ukrajinou.

![Před cestou](/assets/image12.jpg)

Byla to moje první cesta s touhle skupinou a tohle je text napůl slepený z paměti a napůl (hlavně pro náladový podkres) z poznámek, které jsem si ve chvílích stihnul hekticky nacvakat do mobilu po cestě, abych nezapomněl.

## I. Před cestou

Toto byla to už třetí cesta téhle skupiny v různém složení, a tentokrát se vědělo, že se pojede (poprvé) autobusem. Na transparentním účtu bylo dostatek prostředků na jeho pronájem a jako správní megalomani se kluci samozřejmě rozhodli pro dvoupatrák. A ukázalo se, že to rozhodně nebyla chyba: připraveného nákladu bylo opravdu hodně. Od obrovského množství skvělých lidí se sešlo množství beden s potřebným materiálem: neprůstřelné vesty (nosiče a pláty), helmy, vojenské oblečení, zimní bundy, boty, zdravotnický materiál (od bandáží a dezinfekcí, přes turniket škrtidla, až po zdravotnické batohy s vysoce specializovaným vybavením v hodnotě stovek tisíc korun), hygienické potřeby, MRE a jiné trvanlivé jídlo, atd. 

![Před cestou](/assets/image8.jpg)
![Před cestou](/assets/image10.jpg)
![Před cestou](/assets/image3.jpg)
![Před cestou](/assets/image9.jpg)

Největší částí nákladu ovšem bylo (ano, počítali jsme to) 13 824 (tedy něco přes 840kg) čínských polévek. To všechno jsme před výjezdem doplnili nákupem v Makru za všechny prostředky z transparentního účtu: celkově tedy nákup cca za 70 tisíc trvanlivých potravin (hlavně konzerv - kupovali jsme po paletách), sušenek, balené vody, a jídla pro uprchlíky, kteří s námi pojedou zpět do ČR. 

![Před cestou](/assets/image6.jpg)
![Před cestou](/assets/image20.jpg)

Při čekání na příjezd autobusu uprostřed skladů areálu Arcos jsme viděli člověka, který sem zdánlivě zabloudil. Pomalu přikráčel mezi sklady uprostřed ničeho, na zádech malý batoh a rozhlížel se kolem. Když jsme se ho zeptali kdo je a jestli něco nehledá, začal na nás mluvit francouzsky. Až po chvíli jsme si uvědomili, že ta francouzština je vlastně angličtina s přízvukem a nový příchozí je Nico, který přes známého věděl o naší cestě a přišel se s námi “svézt” na hranice a sám pokračovat dál bojovat na Ukrajinu v rámci francouzské cizinecké legie. Nico měl výraz a vystupování někoho, komu cesta z Francie do Prahy a odtud s nějakou partou Čechů, které vidí poprvé, do polského Przemyślu, tam odtud vlakem do Kyjeva a pak bůhví kam dál, nepřijde nijak zvláštní, podivná, nebo zneklidňující. Když nám svojí lámanou francouzskou angličtinou sdělil, že má za sebou 8 měsíců v Afghánistánu a 6 měsíců v Iráku, začalo to dávat smysl. Následovala úžasná mezinárodní večeře ve vnitřních prostorách kanceláří klempířství. Okolo zašlého dřevěného stolu seděli na různorodých stoličkách (já třeba na sedačce z auta) Češi, Vietnamci, Francouz a Rus, všichni spojení ochotou a vůlí pomoci lidem zasaženým válce na Ukrajině. Je to jeden z momentů, které samy o sobě jsou ve své chvíli perfektně nevýrazné, ale přesto na ně nikdy nezapomenu. K jídlu jsme měli výborné domácí pho od maminky našeho Anakina a když následně začala vyprávět o zkušenostech z válkou postiženého Vietnamu a vlastních zkušenostech jakožto válečného uprchlíka, bylo to už druhá věc, která začala dávat smysl. A to sice co mohlo do té výsledné obdivuhodné úrovně znásobit ochotu, odhodlanost a intenzitu pomoci od Anakinových rodičů. A možná taky trochu proč vezeme ten malý osmisetkilogramový náklad vietnamských nudlí. Po večeři jsme Nicovi poskytli vojenské vybavení z věcí, které jsme vezli (vesta, oblečení,...) a šlo se nakládat. 

![Před cestou](/assets/image11.jpg)
![Před cestou](/assets/image2.jpg)

Díky vysoce efektivním lidským řetězům a pomocí všech, včetně řidičů, byl zhruba za hodinu a půl náš autobus v každém jeho prostoru pod sedačkou, v celém zavazadlovém prostoru, v celém zadním kufru a dokonce i na sedačkách, zaplněn krabicemi s materiálem, balenými vodami, konzervami, anebo (a to nejčastěji) krabicemi s nudlemi. 

![Před cestou](/assets/image5.jpg)
![Před cestou](/assets/image14.jpg)

Loučíme se a jedeme. Naše podivná, nesourodá, z původního plánovaného počtu asi 8 lidí nakonec jen čtyřčlenná dobrovolnická posádka a jeden francouzský voják.

![Před cestou](/assets/image12.jpg)

## II. "Dobrodružství" začíná

**23:00, pátek.** Vyjíždíme a dobrodružství začíná. Uvelebujeme si místo na předních sedačkách v druhém patře autobusu, a vyjíždíme. Náš směr: hraniční přechod Kroscienko. Už před startem jsme se spojili s naší koordinátorkou K\* a domluvili se, že tento přechod je nejlepší variantou. V původně plánovaném Przemyślu už moc lidí odvoz nepotřebuje, a v Kroscienku na nás bude ráno čekat skupina. Tento plán vykrystalizoval před cestou po několika změnách a variantách. Úryvek z mých poznámek:

> "Domluva s K*, samý změny"

Nic není tak dobře připravené a organizované, jak jsem čekal, ale nakonec to snad bude v pohodě, myslím si. Jak jsem byl naivní. Vůbec jsem netušil, do jakého absolutního chaosu se vrháme a jak moc marná byla moje představa o jakékoliv organizaci. Než dojíždíme do Brna, plán se třikrát (a to není nadsázka) mění. K\* nás přidává do několika různých WhatsApp skupin ve kterých komunikace lítá ze strany na stranu a velmi často nedokážeme určit, zda se mluví na nás, o nás, anebo něčem úplně jiném. Naše plány se mění každou chvíli, přestože se blíží půlnoc. Lidi, které jsme měli vyzvedávat vyzvednout nepotřebují nebo vůbec neexistují, lidi o kterých jsme ani nevěděli na nás čekají a jejich počty i lokace se navzájem mění a míchají. Opět úryvek z poznámek (cenzurováno):

> "Totální mega **** s lidma, domluva v autobuse, chaos chaosu"

Nevíme kam jedeme, nevíme koho vyzvedáváme, nevíme jsme prakticky nic a i to nic se mění co 20 minut, takže se to ani nedá dobře popsat. Já se ze zoufalosti přidávám asi do 10 Facebookových skupin a píšu příspěvek o možném odvozu lidí. Ostatní komunikují s K\* a dalšími kontakty. Do toho se od našeho ukrajinského kontaktu dozvídáme, že náklad si nakonec nemůže převzít v Kroscienku, nebo Hrubieszowě, ale musíme nutně do Przemyślu. Zároveň nás K\* prosí, že musíme do Hrubieszowa, že tam na nás čeká 70 zoufalých lidí kteří se nemůžou jinak dostat pryč. A jinde, hlavně Przemyśl, prý pojedeme prázdní.
Ale teď největší zdroj našeho stresu: naši řidiči můžou být na cestě pouze 21 hodin. Pokud by se to překročilo, musí si oba dát ze zákona 9 hodinovou (!) pauzu. A ne, nejde to “obejít”. Nejde smlouvat. Je to ze zákona a my bychom za to dostali 500 000 pokutu, prosím vás, a je to v zařízení v autobuse nahrané na kartách a prostě přes to nejede vlak, tečka. Jsme tedy postaveni před rozhodnutí. Vyklopit a předat náklad na předem určeném místě, nebo vyzvednout domluvenou skupinu uprchlíků v Kroscienku. Obojí se nestíhá. A zároveň se ani jedno nemůžeme vynechat. Plný autobus nákladu někde složit musíme. A přeci se v půli noci nevykašleme na skupinu lidí, která s námi počítá a ráno bude čekat odvoz od hranic. Překotně domlouváme převoz lidí nebo nákladu do Przemyślu. Překotně hledáme další místa, kde vyzvednout další lidi poblíž Przemyślu. Což je poměrně složitý úkol v pátek okolo druhé hodiny ranní. Přesto K\* pořád aktivně píše do skupiny, posílá kontakty na další a další lidi a jak jsme zjistili později, je nějakým způsobem připravená pracovat stejným tempem od 7 ráno. Podezříváme kokain. Nakonec vše končí tím, že plán je takový, že jedeme do Przemyślu, a vyzvedáváme lidi tam. Využíváme Ukrajinského původu jednoho z našich pánů řidičů a jeho skvělé znalost cílové oblasti. Naše domluvená skupinka nakonec nedorazí autobusem do Kroscienka, ale bude přecházet hranice pěšky u Przemyślu (Medyka). S tímto polovina naší posádky jde spát a zbytek se nechává na ráno. Poslední záznam v mých poznámkách:

> “Pak úplně jinak 100x, totální ****, ten předtím byl čajíček”

Já s ~~[redacted]~~ potom jdeme balit balíčky s jídlem do autobusu pro uprchlíky, na které jsme za vybrané peníze v makru nakoupili suroviny. Aby každý, kdo s námi pojede, měl pocit, že se o něj někdo stará, cítil se v rámci možností dobře a měl co jíst a pít přímo v autobuse, protože na zastávky stejně asi moc času nebude. Také pro každého připravujeme malý hygienický balíček se základními potřebami “na první den”, pokud si 
třeba nestihli, nemohli vzít, nebo nedostali v uprchlickém centru. Kartáček a pasta, sada na holení, dámské vložky, šampon a sprchový gel, sada na šití.

![Před cestou](/assets/image4.jpg)

Po přípravě balíčků se brzy k ránu chýlí čas i pro nás jít spát. Komplikuje to další skupinová zpráva od K\* o nějakých lidech a nějakém autobuse který je bude vyzvedávat, kterou opět nedokážeme rozluštit, zda mluví o nás nebo ne. Zatímco ~~[redacted]~~ jde na záchod, rozepisuji odpověď na zprávu. Ale čekám, čekám, a pak si po ohlédnutí zpět do autobusu všímám, že ~~[redacted]~~ po cestě padla únavou do sedačky, usnula a já zbývám jako poslední vzhůru. Rozhoduji se, že taky zkusím ulovit cenné minuty spánku a začínám tak svoji hodinu převalování na nepohodlné sedačce a nakonec končím na zemi na uličce, kde dokážu proti silnému návalu adrenalinu vybojovat cenných 15 minut spánku. Přichází ráno a postupně všechny budím. Je 7 hodin ráno, necelé 2 hodiny do cíle, a stále není jasno, kde, koho, a kolik lidí vyzvedáváme. 

![Před cestou](/assets/image16.jpg)

## III. Przemyśl

**8:45, sobota.** Od našeho ukrajinského kontaktu jsme dokázali získat GPS překladového skladu v Przemyślu, kde vykládáme náklad. Dorážíme tam s předstihem oproti původnímu plánu. Na místě potkáváme další 2 Čechy s humanitárním nákladem, kteří mají plné nákladní auto krmiva pro zvířata a pomáhají nám s vykládkou. Díky tomu jsme do hodiny hotoví, opět rychleji oproti plánu. 

![Před cestou](/assets/image7.jpg)

A hlavně se tu potkáváme s naším místním kontaktem Olegem, kterému náklad předáváme a který se ukáže být jedním z nejcennějších kontaktů celé výpravy. Úryvek z poznámek:

> “Vyloženo rychle, ale chaos v domlouvání lidí v průběhu, můžem nebo ne na hranice??? Já volám 3 lidem, ~~[redacted]~~ komunikuje s domluvenýma.”

Ano, stále se domlouváme a hádáme o lidech, které budeme vyzvedávat. Během vykládání nám jakási Julia, na kterou jsme dostali kontakt přes K\* a tři další mezičlánky, tvrdí, že máme dojet pro naše lidi přímo na hranice, že tam budou čekat. Oleg tvrdí, že až k hranicím nás prý vojáci nepustí, ale jezdí tam odtud autobus do Przemyślu a musíme nějak dostat lidi tam. Voláme dalším postupně asi 6 lidem, jejichž čísla nám K\*, nebo další lidi v řetězci přeposílaných kontaktů, poslali. Já se dovolávám i lidem, kteří vysloveně nechtěli svůj kontakt nikde mít a zní poměrně znepokojeně, že jsme se k nim vůbec dostali. Nakonec si Julia trvá na svém, že musíme pro lidi dojet. Oleg se nabízí, že s námi aspoň na hranice pojede a zkusí nám pomoct se domluvit. Díky bohu za to.

**10:00, sobota.** Vyrážíme na hraniční přechod Medyka. Na hranicích nás zastavuje policie a autobusem sjíždíme ke krajnici. Před námi vidíme hranice s Ukrajinou, rozestavěnou silnici a na ní osamocené auto pohraniční stráže. V okolí nic, jako by tu končil svět. Oleg s největším kápem naší výpravy Pidelem jedou osobním autem domluvit zda nás přímo na přechod (tedy k obchoďáku, kam lidé zpoza hranic přicházejí) s autobusem pustí. Aby to nebylo moc jednoduché, není tu signál a nemůžeme se spolu spojit. Čekáme 5 minut, čekáme 10 minut, čekáme 30. Nakonec doháníme veškerou rezervu oproti původnímu plánu a v 10:50 se otáčíme zpátky, že z hranic opravdu jezdí “každou chvíli” linkový autobus do uprchlického centra v Przemyśli. 
V uprchlickém centru v místním Tescu se setkáváme s dalším chaosem. Lidí už je prý o poznání méně než dříve, ale klid a řád tu rozhodně není. Čtu další z mých už poměrně neinventivnich a monotematických poznámek:

> “Přemysl chaos nad chaosy!!!”

Čekáme na naši skupinu lidí, mezitím sháníme další. Oleg se profiluje do role koordinátora a pomáhá nám úplně se vším. Spolu s Pidelem lítají po centru a domlouvají odvoz lidí. Místní koordinátorka uprchlického centra Justýna nám taky pomáhá, pokud po ní zrovna někdo něco nechce hned po nás - zpracovává požadavků stylem “poslední dovnitř, první ven”. Po hovoru s K\* a ujištění, že všem jsme schopni zařídit ubytování nám domlouvá další potenciální skupinu 10 lidí. Dobrou hodinu či dvě stojíme, čekáme, hledáme. Oleg odjíždí zkontrolovat situaci na nádraží, jestli by tam nechtěl někdo jet raději s námi. 4 slečny se mezitím registrují a po nedůvěřivých pohledech nastupují do autobusu. Lámanou ruštinou se jim omlouvám, že neumím ukrajinsky a snažím se ze sebe vypotit nějaké další základní informace. Mají ze mě poměrně velkou srandu a já z toho mám vlastně radost. Jim i řidičům je řečeno, že vyrážíme “každou chvíli”. Čas řidičů na cestu zpět bez nutné přestávky se rychle krátí. Rezerva je v rámci jednotek minut, naši lidé pořád nikde. Řidiči už jsou velmi… nervózní. Náš mistr zařizovač Jenda domlouvá náhradní řešení, byť za další peníze; domů už to nestihneme. Domlouváme třetího řidiče, který přijede na česko-polské hranice, abychom získali pár hodin navíc. Pokračujeme registrovat další lidi, mezitím konečně přijíždí naše domluvená skupinka. Nastupují do autobusu. 

> “Čekáme na naše. Niko nemá pas, Niko nemá peníze. Literally 0 času. Řidiči ****”

Řidiči jsou už obrovsky naštvaní. Ale musíme pořád ještě chvilku zdržet. Zjišťujeme, že Nico nemá pas, nedostane se tedy na Ukrajinu a bude muset čekat v Przemyśli několik dní, ale nemá u sebe ani žádné peníze. A Oleg ještě není zpět z nádraží. Běžíme Nicovi k bankomatu vybrat 500 zlotých. Po dalších 5 minutách nastupuje poslední cestující, řidiči už po právu vysloveně zuří.
Vyjíždíme, byť s poloprázdným autobusem. Popojíždíme 50 metrů a zastavují nás policisté na výjezdu z centra, nahlašujeme počet lidí, kontrolují nám doklady. Já se ohlížím dozadu a vidím někoho s vestou organizátora, jak sprintuje za naším autobusem. To není k nám, říkám si. Ale je. Organizátorka dobíhá náš autobus a mezi propadáním dechu prosí, abychom vzali další skupinu lidí. 10 lidí už prochází registrací a nutně potřebují odvoz do Prahy. Žebráme řidiče o dalších 5 minut. O sekundu více a jedeme ať se děje cokoliv, slibujeme, přísaháme. Všichni se nahlas hádají, řidiči na nás křičí a nadávají, nevěří nám ani slovo, organizátorky na nás křičí abychom vzali další lidi (řidiče chytře ignorují a tlačí na nás), Jenda s Pidelem statečně oběma stranám oponují. Lidi v autobuse nechápavě poslouchají. Kluci v nestřeženém okamžiku hádku vzdávají a rozhodují se konat: běží pro lidi. My čekáme. Dlouhých, předlouhých 5 minut ubíhá za konstantního nadávání řidičů. 

> “Mínus 0 času, řidiči zuří, policajti zdržují. Organizátorky citově vydírají.”

Organizátorky nás prosí skoro na kolenou, abychom vzali ještě další lidi. Prý právě dorazil vlak ze Lvova s 25 lidmi, kteří nemají absolutně nic, jsou zoufalí a unavení a potřebují odvoz. Nemůžeme je tam přeci nechat, prosí. Nemůžeme přeci být tak bezcitní, jsou to lidi v nouzi. Další 3 potřebují do Ostravy (Ostrava pro nás nepřipadá v úvahu kvůli času). Řidiči vyhrožují že odjíždí i bez kluků. Policajti si vyžadují od řidičů znovu doklady a podrobně zkoumají. Já slibuju že běžím jenom pro kluky s lidmi nebo bez, slíbených 5 minut dávno uběhlo. Běžím zpátky do centra, v půlce potkávám běžící skupinku 10 lidí a našich kluků. Nabízím pomoci jedné starší paní s dvěma velkými nákupními taškami, nechce. Je to všechno co má a nedůvěřuje. Ale nakonec všichni dobíhají, nakládáme zavazadla i lidi a vyrážíme. Zapisovat si cestující nestíháme, uděláme za jízdy. Organizátorka běží pro poslední 3 lidi, kteří právě prošli registrací. Nestíháme, dveře se zavírají, odjíždíme. Atmosféra u řidičů by se dala krájet nožem. Ale jsme na cestě. Máme rezervu oproti navigaci asi 5 minut. Sedáme na sedačky a vydechujeme. Uklidňuji sebe i ostatní, že nemůžeme zachránit všechny a občas člověk musí udělat těžké rozhodnutí. Kluci dávají za pravdu řidiči, že bychom tam mohli stát celý den a pořád by nekdo přibýval.

## IV. Cesta zpět

Počítáme zapsané lidi, v tom chaosu nám to o 2 nevychází, ale nakonec se dobíráme výsledku. Po asi 15 minutách se zvedám a rozdávám balíčky. Každý dostává bagetu, ovoce, nějaké sladkosti, brambůrky, vodu a pitíčka a přesnídávku pro děti. 

![Před cestou](/assets/image19.jpg)
![Před cestou](/assets/image1.jpg)

Všechno se uklidňuje. Teď už je to jen o čase a dostat se domů včas. Ale práce nekončí. ~~[redacted]~~ obchází lidi a zapisuje si jejich jména, věk, zda shánějí v ČR práci, co dělali dříve nebo mohou dělat, a další informace. Po předchozí domluvě s K\* jí tyto informace posíláme a ona průběžně shání ubytování a práce. Dříve než za cesty by to stejně nestíhala. Průběžně po cestě chodím po autobuse a nabízím další vodu a sladkosti. Snickersky mají největší úspěch. Dva desetiletí kluci nenápadně zkoumají naše zásoby na zadních sedačkách. Když jim nabízím snickersku, říkám ať si tam vezmou co chtějí, že oni můžou. Než obejdu autobus a dosedám zpátky na sedačky, už tam jsou a prohledávají vše co vezeme. Mezi jídlem a sladkostmi jsou i nějaké hračky, třeba angličáci on našich amerických přátel. K mojí radosti nám po nájezdu kluků žádné nezbyly :-)
K\* si mezitím po dobu kdy se domlouvají ubytování lidem stíhá všimnout, že ~~[redacted]~~ umí s lidmi komunikovat a je schopná, úkoluje ji tedy dalšími úkoly - kontakty na další lidi pro domluvu odvozu/ubytování lidí, domluvení s lidmi kdy mají být na jakém vlaku druhý den, komu volat, a podobně. Ale slibuje si je druhý den přebrat, zdůrazňuje, ať jí všichni hned ráno volají. Rychle dopisujeme číslo na K\* na letáky se základními informacemi a kontakty (jak pro ně v ČR fungují víza, ubytování, zdravotní, psychologická a finanční podpora, nonstop linky, atd.), které jsme měli pro lidi připravené.

![Před cestou](/assets/image18.jpg)

Když se blížíme ČR, situace s lidmi se opět komplikuje. S řidiči i s lidmi bylo domluveno, že jedeme pouze do Prahy. Hned za hranicemi budeme měnit řidiče, dál nestíháme, a pak rovnou do Prahy. K\* se snaží každého, kdo jen naznačil ochotu nebýt v Praze, usadit v Brně nebo Ostravě. Nestíháme, ale K\* na nás naléhá a prosí, že musíme. Argumentujeme, že nám to situace s řidiči neumožňuje, jinak bychom je rádi vzali kamkoliv. Je to absolutně mimo naši moc, ale K\* přesto tlačí, abychom nebyli bezcitní. Vypráví kolik lidí už jí prošlo rukou, kolik toho udělala, stíhá nám povídat o nejhorších případech jako nemocné a zraněné děti a naléhá dál. Zapisuju si citaci:

> “Jsou to lidi, ne náklad.”

Cítíme bezmoc, ~~[redacted]~~ má slzy v očích. Nakonec předáváme první skupinu lidí na první benzínce za hranicemi. Lidi jsou zmatení a nedůvěřiví, ale nakonec tam vystupují a kluci s přítelkyní je odvádí dovnitř benzínky uprostřed ničeho čekat na člověka, který je prý odveze do ubytování. Ženy je objímají, 10 letí kluci potřásají rukou našim, a loučí se. Řidiči se ještě neměnili a opět upozorňují, že nestíháme. Volám ostatní ať běží zpět do autobusu, řidič lamentuje že už je pozdě a jde o vteřiny. Všichni doslova sprintují do autobusu a jedeme dál. Na místo střídání řidičů o pár desítek minut později dorážíme s rezervou do povinné 9 hodinové pauzy 2 minuty.

> “Změna řidičů, 2 minuty v limitu!! Ty ****”

První skupinka vyřízena, řidiči se mění, my jim šoupáme dýžko a pokračujeme směr Brno. V Brně přijíždímě k uprchlickému centru a předáváme další skupinu lidí místním policistům, kteří jsou velice vlídní, pomáhají s taškami a vedou lidi dovnitř, kde si je vyzvedávají další dobrovolníci. Vše vypadá že funguje perfektně. Jedna z mála mých pozitivních poznámek:

> “Brno pohodička parádička, policajti hodní"

Pokračujeme směr Praha. Já nacházím 20 minut spánku, ale probouzím se a přemýšlím o poslední možné překážce - kongresové centrum má zavírat v 9 hodin, ale je půlnoc. S K\* bylo domluveno, že to není problém. Tu obavu jsem měl už po cestě a vysloveně jsme se ptali, jestli bude otevřeno. Prý otevřeno pro lidi mít budou, budou na nás čekat a o naše lidi se postarají. Ale je to poslední věc, která se ještě může pokazit, tak mi to nedá na to nemyslet. Přemýšlím o plánu B a doufám, že žádný nebude potřeba. 

Přijíždíme na místo a kongresové centrum je samozřejmě zavřeno. Nikde nikdo. Volám Kláře, nebere telefon. Autobus plný čekajících lidí. Z posledních sil si vyžadujeme pozornost hlídkujících policistů a vysvětlujeme situaci. Další policisté přicházejí, vymýšlíme přechodné řešení. Čekáme. Ale je půlka noci a aspoň něco se děje. Už je tu hlouček asi 15 strážníků, bavíme se s nimi. Přichází i ředitel kongresového centra, domlouváme nocleh pro lidi. Další dobrovolníci přicházejí a připravují lůžka vedle dalších už spících uprchlíků. Informujeme lidi v autobuse o 10 minutovém zdržení.

Nakonec je vše připraveno a lidi vedeme dovnitř. Paní mi podává své dvě nákupní tašky a děkuje. Uvnitř místní dobrovolníci dávají naší skupině speciální náramky pro zítřejší registraci, a ukládají je. Přes provizorní charakter vše čiší jistotou a nadějí. Vše vypadá že je skvěle zvládnuto, i z lidí je cítit důvěra, dobrovolníci jsou velmi profesionální, vysvětlují lidem vše potřebné; hned ráno jim pomůžou s registrací. Vidíme i zázemí, dostatek jídla, pití, hygienických materiálů, hraček. Jedno z dětí z posádky už si hraje s jednou z místních dobrovolnic. Další paní odmítá lůžko pro děti, nechce je pustit ani na noc z náručí, ale vše vypadá že dopadá dobře.

> “Pak výstup, tadá fanfáry, všichni náramek, ráno na registraci, jsou spát, loučíme se, všichni velmi vděční a hodní. Ale strašně vyčerpaní”

Všichni lidé nám moc děkují a jsou vděční. Je neuvěřitelné, jak se v takové situaci udrželi být naprosto funkční a racionální. Obdivuji jejich sílu. 

![Před cestou](/assets/image17.jpg)

Nakonec už jen přejezd zpět na místo výjezdu a výklop všech zbylých věcí, uklízíme autobus a loučíme se s řidiči. Přesedáme do auta a jedeme domů. Já sotva vnímám cestu, ale dorážíme okolo půl třetí ráno. Poslední poznámka předtím než upadám do bezvědomí:

> “Sotva vidím na cestu, moc nevnímám, ale dojeli jsme domů. Lehnout, gauč, sprcha!”

## V. Závěr

Po dodatečném zhodnocení byla přes všechny problémy a nástrahy naše mise 100% úspěšná. Hned následující den dostáváme zprávu od našeho kontaktu na Ukrajině, že náš materiál je už na cestě do Kyjeva a Mariupolu. O všech přivezených uprchlících máme zprávu, že jsou v pořádku a v dobrých rukou.

Děkujeme všem co přispěli! Každá koruna byla využita pro dobrou věc.💛💙

![Před cestou](/assets/image13.jpg)

PS: Jak jste si jistě všimli, report je lehce anonymizovaný, kvůli **** režimu, který – jako kdyby toho nedělal málo – hrozí pokutami a vězením dobrým lidem kteří pomáhají a mají srdce i názory na správném místě.